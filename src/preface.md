# מבוא

מדריך זה מבוסס על מספר מקורות: [מדריך עיצוב הדפוס של unanimted (באנגלית)](https://unanimated.github.io/ts/index.htm), קורס עיצוב הדפוס הבסיסי שלמדתי אצל nicoco, טריקים וטיפים שלמדתי במהלך השנים וניסיון העבר שלי בהעברת הקורס הזה.

במדריך זה אציג את הכלים הטכניים לעיצוב דפוס (**איך מעצבים?**) אבל הוא לא ילמד אתכם **איך נכון לעצב**. אני יוצא מהנחה היא שיש לכם את היכולת להבדיל בין עיצובים "טובים" לעיצובים "רעים" ולהבחין בניואנסים הדרושים על מנת לכבד את המקור ולשמור על אמינות כלפיו בעיצובים שלכם.
עם זאת, אני חושב שבהינתן מספיק הכוונה נכונה, אפשר להגיע להבנה בסיסית בנושאים האלו, ולפתח אותה עם המשך העבודה הפרקטית.

כמו כן, במדריך זה אלמד את הכלים המינימליים הדרושים לדעתי עבור עיצוב דפוס. ברוב המקרים אפשר להסתפק בשיטות האלו, במיוחד אם אין יותר מדי "זמן ללמוד", אך לפעמים שיטות אלו לא יספיקו. טייפים מאתגרים דורשים שיטות וטכניקות חדשות, ועל כן, חלק מתהליך ההתפתחות העצמית, מומלץ תמיד לקרוא עוד קצת על הכלים בהם אתם משתמשים או להתנסות בכלים חדשים.

המסמך הזה חי ומכיל הרבה חלקים חסרים. אם אתם מרגישים שיש לכם מה לתרום למסמך, אתם מוזמנים לפתוח issue ב-GitHub, או ליצור איתי קשר ב[דיסקורד תרגומי המעריצים הישראליים](https://discord.gg/VpCpd4j).
